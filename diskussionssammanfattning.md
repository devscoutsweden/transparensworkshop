# En genomskinlig organisation? - Seminarium om transparens
Kort sammanställning av åsikter och idéer från seminariediskussionen – inte nödvändigtvis komplett.
Saknar du något, ändra eller maila jmanner@kth.se för rättelse.

### Fråga ett: Är det ett misslyckande varje gång det står något negativt om Scouterna i pressen?

#### Gruppens presentation
* Beslut man behöver skämmas för, är troligen inte riktigt bra. En demokratisk organisation är relativt långsam till sin natur, förändringar går inte så fort. Negativ publicitet är inte i sig ett misslyckande, utan en konsekvens av ett tidigare misslyckande. Den negativa publiciteten kan också gälla att vi i god demokratisk ordning fattat ett kontroversiellt beslut, som vi anser är riktigt – då är det snarare positivt (om vi står upp för det).
* Hur vi hanterar en fråga kan påverka vår image – det är bättre att få negativ publicitet än att inte ta upp och diskutera problem alls.

#### Kommentarer
* Publiciteten kan vara positiv, för kommer det inte ut något alls, kan det innebära och uppfattas som att vi är bättre på att hemlighålla saker. Alla vet att alla gör misstag.
* Om man är transparent/öppen med vad som händer, kan man enklare bättra sig eller rätta sina misstag, och då vinna sympati för det. Ett exempel är när Svenskarnas Parti försökte hyra en stuga av Scoutkåren Finn under ett annat namn, och tidningarna först beskrev det som att kåren medvetet hyrt ut till nazister.

### Fråga två: Är det ett problem för Scouterna varje gång det står någonting negativt om scoutrörelsen i pressen?

#### Gruppens presentation
* Funderade på två negativa saker som skrivits om Scouterna senaste tiden – när kungen delade ut pris till Saudiarabiens kung och en del skriverier när BSA valde att tillåta homosexuella scouter. 
* Det skrivs knappt någonting om Scouterna.
* Det blir ett problem som behöver hanteras, ett jobb att vända till något positivt. Inte heller negativ press är nödvändigtvis negativt i det långa loppet – men det tar energi och engagemang att hantera.

#### Kommentarer:
* En annan BSA-skandal, den om sexuella övergrepp för relativt många år sedan som nyligen kom upp till ytan, beror på bristande transparens när övergreppen skedde. Det är inte bra – helt plötsligt exploderar saken.
* Frågan om homosexuella scouter i BSA är mer komplex – det ledde till negativ press i Sverige men var en bra förändring.

### Fråga tre: Kan man som blivande ideellt engagerad bli avskräckt av transparens i en organisation?

#### Gruppens presentation
##### Fördelar
Det är lättare att skaffa sig en djupare insyn i vad ett uppdrag går ut på, hur hur arbetet går till och så vidare innan man tar på sig ett förtroendeuppdrag.
##### Nackdelar
Kan utnyttjas som maktmedel, och det är lätt att få känslan att allt du gör övervakas.
##### Transparens i allmänhet:
* Det är dels en ren policyfråga: allt som är avslutat hos styrelsen bör vara åtkomligt för medlemmarna, om det inte finns uppenbara skäl att dölja.
* Dels är det en verksamhetsfråga: Det är bra att exempelvis ha träffar i kåren några gånger per termin och informera/diskutera om vad som är på gång.
* Transparens vävs in i demokratibegreppet.
* Steget från “vanlig medlem” till ledamot i styrelsen ska inte vara så långt.

#### Kommentarer
* Det finns en anledning till begreppet förtroendevald – vi lämnar ett förtroende, och måste därför ge en chans för den som fått förtroendet att förklara vad hen gjort. För stor transparens gör att många kan missuppfatta vad som hänt, och då finns risk att man inte ger de förtroendevalda chans att förklara hur de tänkt och vad de gjort. Det är viktigt få slutföra sina idéer och förändringar innan man granskas i detalj.
* Under genomförandefaser kan allt inte alltid vara helt transparent – där behövs förtroende, ömsesidigt sådant. Problemet uppstår när antingen styrelseledamöter eller medlemmar känner att det förtroendet saknas.
* Utan information om processer kan medlemmar känna att det saknas förtroende för dem – styrelse/ledning litar inte på deras förmåga.
* Å ena sidan minskar risken att någon gör något fel om medlemmar och allmänhet kontinuerligt har tillgång till all information under pågående arbete, men saker kan se väldigt konstiga ut under tiden arbetet fortgår och ändå bli bra i slutändan. Då finns risken att den som utför arbetet drunknar i frågor och kritik och aldrig lyckas avsluta projektet.
* Exempel processen med #dj12 - styrelsen jobbade på att sänka priset så mycket som möjligt, att publicera alla underlag och offerter under processens gång hade en alltför hög alternativkostnad i tid räknat.

### Fråga fyra: Är det illojalt/dåligt, eller lojalt/bra, att som medlem i scoutrörelsen berätta om negativa saker för massmedia? Finns det en skala för det här? På vilket sätt ska man berätta om negativa saker?

#### Gruppens presentation
* Vad är en "negativ sak" – är det att någon slår sig eller våldtäkt på ett barn? 
* Bra att ha en presstalesperson för att undvika rykten och desinformation.
* Om man inte vet så mycket om en händelse, bör man låta bli att prata med media. Är det tungt nog kommer det att komma ut ändå.

#### Kommentarer
* Tolkar frågan som att saken gäller misskötsel – är det då ok att prata med media, eller är det illojalt?
* Det är ett symptom på problem inom organisationen och administrationen att medlemmar (och andra) känner ett behov av att gå till media med problem – vi talar om lyssnande ledarskap och då är det viktigt att den som känner att något är problematiskt blir lyssnad på.
* Desto mer vi går till media, desto mindre utrymme finns det inom organisationen för att diskutera problem.
* Det är synd om det är nödvändigt att gå ut i media för att känna sig hörd.
* Journalister frågar alltid uppgiftslämnare i den här typen av frågor om de sökt en lösning inom organisationen. Många ggr handlar det om försök till smutskastning.
* När styrelse, revisorer och alla andra sviker sitt ansvar – först då är det läge att gå till media.
* Alltför ofta tar vi till det snabbaste och tyngsta verktyget direkt, oavsett om det gäller gammelmedia eller Svenska Scouter.
* Bra om vi kan visa att vi tar ansvar själva och publicerar misstag vi gjort – vi ska inte vara en sådan organisation som mörkar saker.


### Fråga fem:  Är det okej att använda (externa) media som metod/slagträ för att få sin vilja igenom inom organisationen? Är det godtagbart att hålla händelser hemliga om de riskerar att skada organisationens rykte eller försvåra rekrytering?

#### Gruppens presentation
* Första frågan: Första reaktionen är nej, absolut inte. Efter diskussion och eftertanke: det kan vara ett mycket effektivt sätt att belysa problem och visa för organisationen att det är viktigt att handla.
* Andra frågan – Nej.
* Om frågor (inte interna eller akuta händelser) aktivt ska lyftas i media av Scouterna, så ska det vara frågor som alla står bakom. Sådant som står med i gamla eller kommande färdplanen.

#### Kommentarer
* Beror på hur man läser frågan – om man har en motion (ex.) vill man använda många olika metoder för att argumentera för den.
* Stor skillnad på metoder och syfte – exempelvis debatt i Svenska Scouter är ofta bra. Att använda externa media behöver inte innebära en debattartikel i DN.
* Många situationer kan uppstå där man tycker att man inte tagits på allvar. 
* Det finns ingen rikstäckande scouttidning – hur når man ut utan externa medier? Vilka förutsättningar finns?
* Hur ska vi lyfta frågor till diskussion i hela rörelsen, inte bara på stämmor och årsmöten?
* Sociala medier har en sådan etablerad roll att vi inte kan förbjuda folk att utnyttja dem.
* Har vi några interna medier? Vi är fast i Svenska Scouter.

### Fråga sex: Hur tänker ni kring sponsring – är vi beredda att hemlighålla innehåll i sponsoravtal för medlemmarna för att få pengar till verksamheten? Är det överhuvudtaget okej att skriva under sponsringsavtal utan att organisationen på förhand har fått diskutera detta?

#### Gruppens presentation
* Det är okej att hemlighålla saker i sponsringsavtal eftersom det är affärsmässiga uppgörelser.
* Det är inte praktiskt rimligt att alla diskuterar sådant.
* Ett antal förtroendevalda har fått förtroendet – i slutet granskas resultatet av revisorer och årsmöte.
* Om allt publiceras innan beslut, men ingen stämma eller liknande ska ta upp frågan: Hur lång tid ska saker ligga öppet för att ge rum för klagomål? När sker en "tyst accept"?

#### Kommentarer
* Vi ska vara öppna med vilka vi har avtal med – medlemmarna ska veta vilka vi får pengar av. Är någon tveksam i efterhand, är det bra med möjlighet att kritisera.
* Om en medlem är intresserad av sponsringsavtal i allmänhet och hur arbetet går till, så är det bra att få möjligheten att ta del av information.
* Tyvärr är det samma information man efterfrågar om man är allmänt nyfiken och vill lära mer, som om man saknar förtroende för styrelsen. Det finns en risk att styrelser och andra känner att medlemmarna inte har förtroende, när de i själva verket bara vill lära sig mer.
* Vi har gett bort ansvaret att kontrollera styrelsens arbete till revisorerna.

### Fråga sju: Finns det andra lösningar som kan lösa samma problem som transparens löser? (Revision? Rapportering till myndigheter? Mer personal?)

#### Gruppens presentation
* Säg att myndigheten Föreningsrevisionsverket funnes, som alla litade till 100% på – då har de bra förtroende och transparens behövs ej.
#### Kommentarer
* I den bästa av världar, där alla har fullt förtroende för varandra räcker en underskrift på ett papper – tyvärr är det inte alltid så.
* Revisionen är att ett antal personer fått ett ansvar att kontrollera utifrån stadgar etc – men det är ett bra komplement att, som medlem, i efterhand få tillgång till dokument etc. som beskriver processer.
* Det måste vara ok att inte ha förtroende för förtroendevalda – man kanske inte röstat på dem. Förtroendet minskar om man inte får svar på sina frågor.
* “Om jag valt en revisor, och fått svar att du får inte se något för det kollar revisorn på, hade jag blivit lite misstänksam.

### Fråga åtta: Är transparens ett pappersscoutssärintresse eller har det en viktig betydelse även för den dagliga verksamheten? Finns det korruption i scoutrörelsen idag?

Gruppen upplöstes och frågan utgick.

### Fråga nio: Bör transparens i första hand handla om kultur i organisationen, eller strukturer för informationsutbyte?

#### Gruppens presentation
* Transparensen bör handla om strukturer – det kan bli problematiskt om man har en ansvarig som gör en bedömning och publicerar mycket, och sedan ersätts av en som publicerar betydligt mindre. Är publiceringen reglerad i en policy, blir publiceringen mer konsekvent.

#### Kommentarer
* Styrelsens tankesätt är att protokoll ska justeras och publiceras så snart som möjligt.
> Detta är kulturellt snarare än strukturellt – det finns ingen tydlig policy eller stadga som reglerar tiden för protokollsjustering och -publicering.

### Allmänt och blandat som halkade utanför frågeramarna:
* Vi bör diskutera hur vi för debatter inom rörelsen i allmänhet – hur håller vi i debatter utan att bryta vår värdegrund? Debattklimatet inom rörelsen idag är ofta dåligt.
> “Kan du inte säga det face to face – ska du inte skriva det.”
> Attityder går att förändra!

##### Ett sidospår om sociala medier och diskussioner på Facebook-gruppen Svenska Scouter 
* De som går ut i Svenska Scouter eller media som första metod, istället för att prova interna medel – de tycker inte om den demokratiska processen.
> Replik: Det handlar om var man känner sig bekväm att utrrycka sig – på stämmor är ofta halva debatten i sociala medier.
>> Det kan vara problematiskt, eftersom de sociala medierna är öppna även för utomstående som riskerar att se en diskussion med hård ton utan sammanhanget.
* Det är ett problem att man inte alltid kan ta problem och idéer till årsmötet utan att riskera personangrepp. 
* Om man använder sociala medier för att man inte vågar/känner sig trygg med att använda de formella kanaler som finns, har vi problem med det lyssnande ledarskapet inom organisationen som helhet.
> Svenska Scouter är inte formellt, och därmed inte en anpassning från organisationens sida till de som inte känner sig trygga.
* Vi bör ge Scouterna möjlighet att moderera Svenska Scouter.
> Ska vi ge det uppdraget till kansliet? Vem ska ta det?
* Gruppen skapades inte som debattsida från början, utan snarare som kanal för att byta evenemang, foton etc. Facebook är ingen bra kanal för debatt och diskussion. Kan vara bättre med ett lite slutet forum som uppmanar till mer text och inte är helt öppet utifrån.
* Bra exempel: Scoutforum.se – idag helt dött. Plattformar kommer och går, “om tio år är Facebook lika dött som Lunarstorm är idag”.
* Är inte Svenska Scouter modererat? Jo, men inte av Scouterna, utan enskilda medlemmar.
* När styrelsen ger svar i Svenska Scouter blir den semi-officiell, vilket kan bli problematiskt eftersom man inte kan moderera gruppen. Det går inte att hänvisa till den officiella kanalen, för så fungerar inte sociala medier. Medlemmar förväntar sig svar där de ställt en fråga.
* Irrelevant om kanalen är officiell eller inte. 
